---
title: Зурвас
date: 2018-07-07T03:00:50-07:00
thumbnail: /images/uploads/logo2-1.png
---
2018 оны наймдугаар сар, миний ертөнцийг өөрчлөхөөр хүү минь мэндэлсэн юм. 

Яг үнэндээ, эхний хэдэн сард ертөнц хэрхэн өөрчлөгдөж байгааг анзаараагүй. Анзаарах ч сөхөөгүй явав. Маш их аз жаргал, маш чухал шийдвэрлэх ёстой асуудлууд зэрэгцсэн хэдэн сар өнгөрсөн сөн. 

Харин дараа нь, би өөрийнхөө хүүхэд насны тухай бодох болсон. Миний хүүхэд нас аз жаргалтай, хайр энэрлээр дүүрэн байсан. Харин одоо эргэж өө хайхад боломжуудаас тусгаарлагдсан бөглүү, тэгш бус стандарт үйлчилдэг, жижигхэн ертөнц байж.

Намайг хүүхэд байхад, манай улс ядуу байсан. Манай аймаг бүр ч ядуу (гэхдээ өнгөрснөөсөө баян) байсан. Хүүхдийнхээ тоглоомыг эцэг нь урладаг, хөвгүүд дугуйгаа ээлжилж унадаг, өдөр  удаан өнгөрдөг байсан. Тиймдээ ч хүмүүс нь жаргалтай байсан. 

Харин тэдний боломжуудыг булшлах буруу шийдвэрүүд гарч, эс гарч байсныг хүмүүс анхаарах сөхөөгүй явж. Яагаад хөдөөгийн ажлын байрыг хамгаалах бодлого байхгүй байгаа юм бэ? Яагаад 100 жилийн ойгоо тэмдэглэх гэж буй сумууд гэртээ халуун усанд орох дэд бүтцээр ч хангагдаагүй байгаа вэ? Монгол нэгдсэн нэг төсөвтэй хэрнээ яагаад зарим аймагт их хөрөнгө оруулалт хийгдэж яагаад зарим нь олон арван жилийн туршид фото зураг шиг хуучирсаар байна вэ? Нийслэлийн асуудлуудыг шийдэх гарц үнэхээр байдаггүй гэж үү?

Хүү минь төрснөөс хэдэн сарын дараа гэрээсээ гараад л болж бүтэхгүй зүйлстэй нүүр тулдаг болов. Бусдын л адил, замын түгжрэл, хөрс, агаарын бохирдол, нийтийн тээврийн зохисгүй шийдэл, орц гарцгүй хашаа, хайсууд, мөн цар тахлын хөл хорионы үеийн ойлгомжгүй шийдвэрүүд. 

Та ойлгож байгаа байх, энэ бүхнийг ажиглаж, ач холбогдол өгөх болсон минь ертөнц өөрчлөгдөж байгаа хэрэг биш миний бодол өөрчлөгдөж байгаагийнх. Өмнө нь ойшоохгүйгээр амиа хоохойлон өнгөрдөг байсан бүхэн миний ямар их цаг хугацаа, бүтээмж, боломж, ирээдүйн сайн сайхныг үрэн таран болгож байгааг би олж хардаггүй байж. Гэтэл энэ бүх асуудал, зовлонгийн цаана бас л бидний үл ойшоосон чухал асуудлууд нуугдаж буй. Тэр асуудлуудыг л хэн нэгний анхааралд өртүүлэхийн тулд энэ блогийг хөтөлж байна. 

Би боддог юм, хойч үе биднээс хавьгүй ухаалаг байна гэж. Яаж та нар энэ буруу, гажууд бүхэнтэй эвлэрч байсан юм бэ? Яагаад өөрчлөх юу ч хийгээгүй юм бэ? гэж миний хүү надаас нэг л өдөр асууна байх гэж би боддог. Яг л заримдаа "Бидэнд ямар муу өв үлдээсэн юм бэ?" гэж ахмад үеэ буруутгадаг шиг. Тэгэхээр миний хийх ямар нэг зүйл нь хэлэлцүүлэг эхлүүлэх явдал гэж бодож байна. Энэ нь үр дүнд хүрвэл гурван хөлтэй болсон хойноо автобусны арын суудалд хүүтэйгээ сандал булаацалдаж хэрэлдэх шаардлагагүй болно гэж итгэж байна.